---
layout: post
title:  2022’yi Nerede Karşılayacaksınız?   
summary: Evde mi, Şık Bir Restoranda mı? 
date: 2021-12-27 09:00:00
image: "/assets/img/blog/blog-17.jpg"
author: "Yılbaşı"
categories: ["Yeni Yıl"]
tags: [Yılbaşı, Yılbaşı gecesi , Paket servis , COVID-19, Yılbaşı hediye ]
---
Yeni yılı nerede karşılayacaksınız? 31 Aralık 2021 gecesi yeni yıla, evinizde. sevdiklerinizle birlikte mi “merhaba” diyeceksiniz yoksa şık bir restoranda mı? Pandemi nedeniyle şartlar zorlasa da pek çok alternatif var 

Yeni yıldan beklentimiz çok… Pandeminin hala devam etmesi nedeniyle ilk isteğimiz; virüsten, her türlü hastalıktan uzak bir yıl. “Önce sağlık” diyeceğiz; sonra da mutluluk, huzur, aşk, bereket dileyeceğiz. Yeni yıl, yeni umutlar demek; bu yüzden asla olumsuz düşünmeyeceğiz! 



### RESTORAN MENÜLERİNDEN “ÖZEL” PAKET SERVİS ALTERNATİFLERİNE… 

Peki 31 Aralık gecesi 2021’i uğurlarken, 1 Ocak 2022’ye adım atarken nerede olmayı planlıyorsunuz? Covid-19 tedbirlerine azami özen gösteren birçok restoran, kafe, bistro 31 Aralık 2021 için renkli menüler sunarken yılbaşı gecesini evinde geçirmek isteyenlere paket menüler hazırlayan mekanlar da hummalı bir hazırlık içinde. Üstelik her bütçeye uygun bir yılbaşı eğlencesi var; siz yeter ki sevdiklerinizle birlikte yeni yılı nerede karşılayacağınıza karar verin.

Evde ya da herhangi bir mekanda olmayı tercih etmeyenler de Boğaz’daki havai fişek gösterilerini izleyebilir, tekne turlarında yeni yıla “merhaba” diyebilirler. Yeni yıl ruhunu ışıklar, renkler, süslerle en iyi hissedebileceğiniz yerler; Bağdat Caddesi, Ortaköy, Nişantaşı, Beşiktaş, Kadıköy ve İstiklal Caddesi. (Nerede olursanız olsun, Covid-19 tedbirlerine dikkat etmenizi, sosyal mesafeden şaşmamanızı tavsiye ediyoruz).
 
### HİNDİ DE HAZIR, YILBAŞI KEKİ DE

Gelelim, 2022 yılbaşı programları konusunda karar vermekte zorlanan ve en sonunda “ev” ortamında, sevdikleriyle birlikte yeni yılı karşılamak isteyenlere… Bu yıl pandemi nedeniyle ev ortamını tercih edeceklerin sayısının hiç de azımsanmayacak kadar çok olması nedeniyle pek çok mekan, yılbaşı için özel paket servis menüleri hazırladı. Büyük marketlerden, şarküteri ve meze dükkanlarından önceden sipariş veriyorsunuz (son günlere kalmayın); evinizde ziyafet sofrasınız hazır! Paket servis hizmeti veren mekanlarda, pizza ya da kebap dışında o geceye özel pek çok alternatif bulacaksınız.

Hatta bir taşla iki kuş vurabilirsiniz zira o mekanlarda özel yılbaşı hediye sepetleri de var. Sevdiklerine küçük de olsa yılbaşı hediyesi vermek isteyenler, hediye alışverişini son güne bırakanlar bu önerimiz size… Mezelerden tatlılara, hindi siparişinden İtalyan ve Fransız mutfağının vazgeçilmezlerine, paket servisle her türlü lezzet evinizde. Yemeksepeti, Getir Yemek, Trendyol Yemek gibi üçüncü parti uygulamalar da yılbaşına hazır. Her zamanki gibi ister bu uygulamalardaki hesaplarınızdan ister bir telefonla, paket servis siparişinizi verebilirsiniz. Yalnız yine uyarıyoruz, son güne kalmamanızda fayda var. Yeni yıla 2–3 kilo alarak girmek istemiyoruz, diyenler de olabilir! O zaman onlar için de glutensiz, şekersiz ve vegan tatlı seçenekleri sunan mekanlar olduğunu hatırlatalım. 
 

### Sağlıklı, “pandemi”siz, mutlu, huzurlu ve bereketli bir yeni yıl diliyoruz. Yeni yılınız kutlu olsun!  


