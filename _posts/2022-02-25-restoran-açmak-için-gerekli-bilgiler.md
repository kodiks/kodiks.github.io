---
layout: post
title:  Restoran Açmak için Gerekli Belgeler    
summary: Girişimcilik faaliyetinde bulunmak isteyenler için popüler sektörler devamlı olarak değişiyor.
date: 2022-02-25 09:00:00
image: "/assets/img/blog/blog-19.png"
author: "Restoran"
categories: ["Restoran"]
tags: [Restoran, Açmak, Girişimcilik, Müdavim, Lezzet]
---
Girişimcilik faaliyetinde bulunmak isteyenler için popüler sektörler devamlı olarak değişiyor. Bir dönem popüler olan yatırımlar zaman geçtikçe yerini farklı sektörlere bırakabiliyor. Fakat ne kadar zaman geçerse geçsin önemi asla azalmayan bir sektör var: Yeme- içme sektörü. İnsanlar arkadaşlarıyla vakit geçirmek, dinlenmek ve sosyalleşmek gibi amaçlarla yeme-içme sektörüne her daim ihtiyaç duyuyorlar. Bu nedenle yatırımcıların önemli bir kısmı için restoran açmak popülerliğini koruyor. Peki restoran açmak için neler gerekli?


### Lokanta Açmak için Gerekli Belgeler

Öncelikle belirtelim ki restoran ve lokanta kelimeleri aslında aynı kavramı ifade ediyor. Fakat bu iki kelime insanlarda genelde farklı çağrışımlar yaratıyor. Bu da işletmeniz için kullandığınız sermaye miktarının yarattığı bir fark olarak karşınıza çıkıyor.

Şöyle ki yeme- içme üzerine açtığınız işletmeniz için lüks kabul edilen bir konsept belirlemişseniz, işletmeniz restoran olarak tanımlanıyor. Elbette ki bu konsepti yakalamak için ayırmanız gereken bütçe oldukça fazla. Öte yandan lüks konseptinden uzak ve daha çok yerel profile hitap eden bir tarzı benimsediğinizde işletmeniz lokanta olarak kabul ediliyor. Fakat işletmeyi açmak için hazırlamanız gereken resmi evraklar ve takip etmeniz gereken süreç açısından aralarında herhangi bir fark bulunmuyor.

### Lokanta açmak için gereken evraklar ve verilmeleri gereken kurumlar ise şöyle:

Vergi dairesine verilecek belgeler
Restoran açmak için ilk olarak iş yeri açma bildirim formu, noter tarafından onaylanmış imza sirküleri fotokopisi, aslı gibidir onayı yapılmış nüfus cüzdanı fotokopisi, muhtarlıktan alınmış ikametgah belgesi ve restoranın açılacağı taşınmazın tapusu veya kira sözleşmesi ile birlikte vergi dairesine başvurmak gerekiyor. Başvuru evraklarınız vergi dairesi tarafından değerlendirildikten sonra size restoranınız için vergi levhası veriliyor.

Belediyeye verilecek belgeler
Vergi dairesinden vergi levhanızı aldıktan sonra belediyeye başvurmanız gerekiyor. Başvuru sırasında yine restoranın açılacağı taşınmazın tapusu veya kira sözleşmesi, aslı gibidir onayı yapılmış nüfus cüzdanı fotokopisi ve imza sirküleri fotokopisinin yanı sıra vergi levhasının 2 adet fotokopisi, taşınmazın imar durumunu gösterir belge, yanınızda çalışanlar olacak ise onlara ilişkin portör muayene belgeleri, restoranın bağlı olduğu esnaf odasına kayıt belgesi, ustalık belgesi, yangın söndürme tüpü dolum belgesi, işletmenin faaliyet belgesi ve ticaret sicil gazetesi yanınızda olmalı.

BAĞ-KUR’a verilecek belgeler
İşletmenin sahibi emekli veya SGK’lı bir kişi değilse Bağ-Kur’a bildirimde bulunmanız gerekiyor. Bunun için Bağ-Kur bildirim belgesini doldurmanız yeterli.

 Ticaret Odası’na verilecek belgeler
İşletmenizi açtınız. Fakat henüz prosedür tamamlandı sanmayın. İşletmenin açılış tarihinden itibaren 15 gün içinde bu durumu Ticaret Odası’na bildirmeniz gerekiyor. Bunun için restoranın bulunduğu taşınmazın tapusu veya kira sözleşmesi, restorana ait ticari defterlerin noter onaylı fotokopisi, iki tane imza beyannamesi, nüfus cüzdanı örneği ve ikametgah belgesi yanınızda olmalı. Ticaret Odası’ndan size verilen matbu dilekçeyi ve taahhütnameyi doldurup sayılan evraklarla birlikte teslim etmeniz gerekiyor.

Esnaf ve Sanatkarlar Odası’na verilecek belgeler
Son olarak Esnaf ve Sanatkarlar Odası’na verilmesi gereken evrakları da tamamladığınızda restoran açmak için gereken prosedürü tamamlamış oluyorsunuz. Nüfus cüzdanı fotokopisi, vergi levhası fotokopisi, ikametgah belgesi, restorana ait araç varsa bunların ruhsat fotokopileri, ustalık belgesi ve ticaret sicildeki ilan için yapılan ödemelere ilişkin dekontlar ile Esnaf ve Sanatkar Odası’na başvurmanız gerekiyor.

Görüldüğü üzere restoran açmak başka herhangi bir işletme açmaya göre daha fazla prosedür içeren bir süreç. Yemek yeri açmak için gerekli belgeler ile gerekli mercilere sırayla başvurunuzu yapmanız gerekiyor. Önceden maliyetleri iyi hesaplayıp bütçenizi belirlerseniz bu işlemleri hızlıca halledip işletmenizi hayata geçirebilirsiniz.


