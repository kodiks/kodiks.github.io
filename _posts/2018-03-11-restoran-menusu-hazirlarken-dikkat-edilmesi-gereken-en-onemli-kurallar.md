---
layout: post
title: Restoran Menüsü Hazırlarken Dikkat Edilmesi Gereken En Önemli Kurallar
summary: Başarılı Menü Tasarımı Nasıl Yapılır? Bu Tüyolardan Yararlanın
date: 2018-03-11 09:00:00
image: "/assets/img/blog/blog10.png"
author: "Adisyo"
categories: ["Sosyal Medya"]
tags: [Dijital Pazarlama, Sosyal Medya, Restorant, Kafe, Adisyon]
---
## Başarılı Menü Tasarımı Nasıl Yapılır? Bu Tüyolardan Yararlanın

Yemekler ile fiyatlarını listelemenin haricinde bir işletmenin kimliğini ve 
markasını da yansıtan “menü”yü tasarlarken belli başlı kurallara uymak şart. 
İşte başarıyı garantileyen o kurallar…

Bir restoran ya da kafenin menüsü, adeta sessiz satış temsilcisi olarak görev 
yapar. Bir menü, aynı zamanda o işletmenin yüzüdür. Görsel açıdan basit, net 
ama anlamlı, inandırıcı olmalıdır. Belirli bir müşteri grubu hedeflenmeli; 
başarılı bir menünün, çok iyi bir pazarlama aracı olduğu da unutulmamalıdır. 
Müşteri memnuniyetini ve işletmenin kazancını da olumlu yönde etkiler.

## Restoran/ Kafe Menüsü Hazırlarken Uymanız Gereken 8 Kural

**Müşterinin Bilgi Kaynağı Olmalı**

Bir müşteri, herhangi bir mekana geldiğinde öncelikle menüyü inceler. Yemek 
ve fiyatlar konusunda bilgi sahibi olmak ister. Öncelikle bu bilgiler açıklayıcı, 
ikna edici ve merak uyandırıcı olmalıdır. Mantıklı bir sıralama yapın; 
atıştırmalıklar, salatalar, ara sıcaklar, ana yemekler, içecekler, vs gibi… 
Restoranın web sitesi, sosyal medya hesapları de menüye eklenmeli.


**Önce Metin Sonra Tasarım**

Yemek ve fiyat listesini belirledikten sonra menünün tasarım aşaması başlar. 
Format, içeriğe göre planlanır. Sağ tarafta yer alan yemekler her zaman daha
çok ilgi çeker (Dergi sayfalarına dikkat edin; tek sayfa reklamlar her zaman 
sağ sayfalarda yer alır). Yemeklerin özelliklerini net bir şekilde vurgulayın. 
Ayrıca menü; işletmenin web sitesi, resimleri, tabelaları, sunumları, 
kartvizitleri, hatta sosyal medya platformlarıyla da uyumlu olmalı. Tasarım, 
renk, font ve logo uyumu imajınızı ortaya koyar; asla atlamayın.

**Profesyonel Destek Alın**

Menü tasarımında profesyonellerle çalışmanızda fayda var. Eğer grafik 
tasarım konusunda bilgi sahibi iseniz menü şablonları üzerinden siz de ortaya 
güzel bir menü örneği çıkarabilirsiniz. Aydınlatmanın yetersiz olduğu 
alanlarda da okunabilmeli. Ayrıca yaşlılar veya gözü bozuk kişiler de menüyü 
okurken zorlanmamalı.

Etkili bir tipografi, imajınızı/ markanızı iyi bir şekilde yansıtır. Başlıklar farklı 
ya da renkli bir fontla hazırlanabilir ama yine de sadeliğe dikkat! Renge de 
boğmayın. Ayrıca bazı yemekler de “kutu” içinde menüde yer bulabilir. 
Makarna ve pilav gibi kar marjı yüksek olan yemeklerde çoğu zaman bu 
tüyoya başvurulur.

## “Yıldız Yemekler”i Ön Plana Çıkarın

Eğer restoranınızda rakiplerinizden farklı olarak bir yemek/ içecek var ise 
menüde ön planda olmalı. Böylelikle müşterinize direkt olarak farklılığınızı ve 
kendinize güveninizi hissettirebilirsiniz. Yemeklerin bir öyküsü varsa da 
paylaşabilirsiniz, özellikle lokal tatların hikayesi ilgi çekecektir.

**Fotoğrafa Boğmayın**

Az sayıda yemek gösterilmesi gibi özellikle lüks restoran menülerinde fotoğraf 
da yer almaz. Öte yandan kebap restoranlarında bolca fotoğraf içeren 
menüler görürüz. Menünün sade olması, fotoğraf bombardımanına 
tutulmaması önemli bir tavsiye… Fotoğraflar yerine restoranın kimliği, 
markasıyla örtüşen illüstrasyonlara yer verebilirsiniz. Tabii ki profesyonel 
destek almanızda fayda var.

**Menü, İyi Bir Reklam Aracıdır**

Menünün aynı zamanda bir reklam aracı olduğu unutulmamalı, satışları 
etkileyeceği göz önünde bulundurulmalıdır. Yemekler ve fiyatlar dışında o 
restoranda gerçekleştirilecek kurslar ve seminerler, ikramlar gibi teklifler ile 
fırsatlar da menüde yer alabilir. Kuponlar, etkinlik önerileri, duyuru ve 
reklamlar için ayrıca el ilanları hazırlanabilir.

**Fiyat Politikası**

Yasalara uygunluğunu zaten tartışmıyoruz ama fiyatların inandırıcı olmasına 
özen gösterilmeli. Öte yandan menünün yalnızca fiyatları gösterdiği de yanlış 
bir algı. Yemeklerin fiyatına göre seçilmesi yanlıştır; müşteri istediği yemeği 
seçebilmelidir. Yüksek ve düşük fiyatlı yemeklerin karışık bir şekilde yer 
alması tercih sebebidir.

**Değişiklik Yapmaktan Çekinmeyin**

Menünüzü geliştirebilmelisiniz. Kendinizi müşterinin yerine koyun ve öyle 
düşünün. Herhangi bir hata var mı? Müşteriler, çalışanlarınıza en çok hangi 
soruları soruyor? Neyin cevabını bulamıyorlar? Anında optimize edin. Ayrıca 
kusurlu ya da hasarlı menüleri asla müşterilerinize vermeyin. Onarın veya 
değiştirin. Personelinize menünün bir iletişim aracı olduğunu hatırlatın.
