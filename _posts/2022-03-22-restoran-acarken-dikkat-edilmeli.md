---
layout: post
title:  Restoran Açarken Nelere Dikkat Edilmelidir?   
summary: Hem sosyalleşme hem de lezzetli yemek yeme mekanı olan restoranlar, günlük hayatta önemli bir yere sahip.
date: 2022-03-22 09:00:00
image: "/assets/img/blog/blog-24.webp"
author: "Restoran"
categories: ["Restoran"]
tags: [Lokasyon, Nelere dikkat edilmeli, Menü, Konsept, Restoran]
---
Hem sosyalleşme hem de lezzetli yemek yeme mekanı olan restoranlar, günlük hayatta önemli bir yere sahip. Restoranların günlük yaşamda büyük bir yere sahip olması ise gelişimi zorunlu kılıyor. Diğer bir ifadeyle, restoranların da değişime ve gelişime açık olması gerekiyor ki, ziyaretçilerinin yenilenen gereksinimlerine cevap verebilsin. Peki bu sektöre yeni girecek olanlar? Onlar da başarılı olmak için çağı yakalamak, yakaladıktan sonra da değişim rüzgarının peşinden gitmek durumunda. O zaman biz de restoran açacaklar için önemli birkaç konuya değinelim.


## Lokasyona Dikkat Edin

Konum ve ulaşım kolaylığı, restoran açarken dikkat edilmesi gerekenler arasında ilk sıralarda yer alıyor. Hedef kitlenizi belirledikten sonra bu kitleye uygun bir lokasyon düşünmelisiniz. Örneğin menünüz üniversite öğrencilerine hitap ediyorsa, restoranı okullardan uzak bir yerde ya da lüks olarak bilinen bir lokasyonda değil, kampüs çevrelerinde konumlandırmanız sağlıklı bir seçim olur. Doğru lokasyon yalnızca konumlanacağınız yeri ifade etmiyor, ulaşım imkanlarını da kapsıyor. Dolayısıyla ulaşımın rahat olduğu merkezlerin de dikkatle değerlendirilmesi gerekiyor.

## Konsepte Karar Verin

Açacağınız restoranın menüsü, lokasyonu gibi konsepti de önemli. Çoğu zaman restoran açmaya karar verenler, konsept hakkında çok fazla düşünmezler. Ancak doğru bir konsepte sahip olmak, restoranın devamlılığında büyük bir rol oynuyor. Örneğin restoranınızda çocuklu aileleri ağırlamak istiyorsanız restoran sınırlarınız içinde çocuklar için de ilave hizmetler olmalı. Küçük bir çocuk parkı, eğlence odası gibi ek hizmetler, çocuklu aileleri restoranıza çekecek detaylar arasında yer alıyor. Genç jenerasyona hitap ediyorsanız, konseptinizin gençler için uygun olmasına dikkat etmeniz gerekiyor. Eğer işyerlerinin yoğun olduğu bir merkezde bir işletme açıyorsanız ve hedef kitleniz öğle arasında mümkün olduğunca çok sayıda çalışan için yemek servisi yapabilmek ise, menünüzü ve mekan kullanımını buna göre ayarlamaya özen göstermelisiniz.

## Menüye Özen Gösterin

Menü, işin önemli bir parçası. Müşterilerinizin geldiklerinde ilk soracakları şey menü olacak. Bu nedenle menü tasarımına dikkat etmelisiniz. Düzenli ve anlaşılır bir tasarım, sipariş vermek isteyenlerin işini kolaylaştıracaktır. Ayrıca menüde yemeklerin fotoğraflarının ve fiyat bilgisinin bulunması, garsonlara yöneltilecek soruları azaltacaktır. Yemek fotoğraflarında internette yer alan tipik resimler yerine sizin restoranınızda sunulan versiyonunun resmini kullanmak fark yaratacaktır.

## Yerleşimi Düzenleyin

Bir restoranda yemek alanı, üretim alanı gibi farklı alt mekanlar yer alır. Yerleşimi doğru bir şekilde yapmazsanız, müşterilerinize de istediğiniz kalitede hizmet veremezsiniz. Mutfak alanı, sipariş edilen yemeklerin en hızlı ve doğru bir şekilde hazırlanacağı bir yerleşime sahip olmalıdır. Yemek alanınızda ise garsonlar hızlı şekilde masalara ulaşabilmelidir. Ayrıca mekan büyüklüğüne göre yemek alanında alt alanlar yaratabilir ve her alandan sorumlu personel belirleyebilirsiniz.

## Teknolojiyi Kullanın

Teknoloji kullanımı da lokanta açarken dikkat edilmesi gerekenler arasında yer alıyor. Teknoloji kullanımı, restoran tanıtımı ya da adisyon takibi gibi işlerde elinizi kolaylaştırıyor. Tanıtım için teknolojinin sunduğu nimetlerden faydalanmayı ihmal etmeyin. Restoranınız adına kurumsal sosyal medya hesapları açın, restoran web sitesi hazırlayın ve sanal dünyada da müşterilerinize ulaşın. Restoran işleyişinde de teknolojik yeniliklere şans verin. Örneğin masa takibi, sipariş takibini ya da hesap çıkarma gibi işlemleri adisyon programları kullanarak otomatik ve verimli bir şekilde gerçekleştirebilirsiniz. Adisyon programları, çalışanlarınızın odak noktasını hesap yapmak ya da hangi masanın hangi siparişi verdiğini takip etmekten çıkartarak müşterilerle daha sağlıklı iletişim kurmaya ya da talepleri için daha fazla zaman ayırmaya kaydıracaktır.
