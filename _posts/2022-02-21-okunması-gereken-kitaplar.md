---
layout: post
title:  Okunması Gereken Gastronomi Kitapları    
summary: Lezzettin Fizyolojisi ya da Yüce Mutfak Üzerine Düşünceler 
date: 2022-02-21 09:00:00
image: "/assets/img/blog/blog-18.webp"
author: "Dünya"
categories: ["Yeme-içme sektöründe sürdürülebilirlik"]
tags: [Dünya, Gastronomi, Kitap, Lezzet, Restoran, Kitap Okuma,]
---
Yunanca “mide” ve “kural” kelimelerinin birleşiminden oluşan gastronomi, en basit şekilde “iyi yemek pişirme bilimi” olarak değerlendirilir. İştah açıcı yiyecek hazırlama ve sunma sanatı olarak da betimlenebilen gastronomi, temelde kültür ve yemek arasındaki ilişkiyi temsil eder. Günümüzde gastronomi, farklı pişirme stillerini inceleyen yemek bilimi olarak tanımlanır, ancak kavram sadece pişirme eylemini kapsamaz. Gastronomi bilimi yiyecek ve içeceklere ilişkin detaylı bilgi alma ve mutfak hakkında bilimsel ve sanatsal bir bakış açısı kazanma gibi önemli avantajları da içerir. Gastronomi ve gastronominin sunduğu avantajlar hakkında bilgi edinmek isteyenler için ise sayısız kaynak bulunur. İşte mutlaka okunması gereken gastronomi ile ilgili kitaplar… 


## Lezzettin Fizyolojisi ya da Yüce Mutfak Üzerine Düşünceler

Lezzetin Fizyolojisi ya da Yüce Mutfak Üzerine Düşünceler, gastronominin ilk kez tanımını yapan Brillant Savarin’in eseri. Brillant Savarin, lezzete olan düşkünlüğünü eğlendirici ve bir o kadar da bilgilendirici dili ile anlatıyor. Kitap, gastronomiye yeni başlayanlar için hazine değerinde.
 
## The French Laundry Cookbook

Popüler gastronomi kitapları listesinin en önemli parçalarından biri olan The French Laundry Cookbook için kült demek yanlış olmaz. Kitapta birbirinden lezzetli 150 adet tarif yer alıyor. Ancak bu kitabı kült haline getiren yalnızca tarifler değil. Yazarlar Thomas Keller, Michael Ruhlman ve Susie Heller, kitaplarında bir yemeğin önümüzdeki tabağa gelene kadar hangi süreçlerden geçtiğini de oldukça etkileyici bir şekilde aktarıyor.
 

## Mutfak Sırları 

Mutfak Sırları da gastronomi alanındaki kültlerden biri. Anthony Bourdain, bu gastronomi eserinde mutfakta zaman geçirmekten zevk alanlardan profesyonel şeflere kadar herkese rehberlik etmeyi amaçlıyor.

## İstanbul’un Lezzet Tarihi

Artun Ünsal tarafından kaleme alınan İstanbul’un Lezzet Tarihi gastronomi kitap önerileri içinde ilk sıralarda yer alır. Kitapta geçmişten bu yana sayısız medeniyete ev sahipliği yapmış ve farklı değerleri miras edinerek günümüze kadar taşımış olan İstanbul’un lezzetleri konu ediliyor. Artun Ünsal, kitabında kültür mirasımızın önemli bir ayağı olan mutfağımızı en güzel şekilde tanıtıyor.

## Timing is Everything 

Jack Piccolo, Timing is Everything isimli kitabında sürelerle ilgili merak ettiğiniz her şeyi dikkatinize sunuyor. Kitapta, hangi yemeği ne kadar süreyle saklayabileceğiniz ve yemekleri ideal olarak hangi sürede pişirebileceğiniz gibi bilgiler bulunuyor. Timing is Everything sayesinde mutfakta ihtiyaç duyacağınız tek şey yemek yapma isteği olacak.

## Mutfaktaki Yaban (Anadolu’nun Yenen Otları)

Tijen İnaltong tarafından yaratılan Mutfaktaki Yaban, sizi daha özel lezzetlerle tanıştırıyor. Otlara ilginiz varsa ve yemeklerinizde ot kullanmayı seviyorsanız, Mutfaktaki Yaban elinizin altında olmalı. Kitap, her otu ayrıntılarıyla anlatıyor ve hangi otun hangi tatlara yakışacağına ve hangi tariflerde kullanılabileceğine ışık tutuyor.

## Melceü’t-Tabbahin

İsmi “Aşçıların Sığınağı” olarak çevrilen, Mehmet Kamil’e ait Melceü’t-Tabbahin, Osmanlı mutfağını merak edenler için en önemli kaynaklardan biri. Basılmış ilk Türk yemek kitabı olarak da bilinen Aşçıların Sığınağı, sunduğu sayısız tarif ile mutfakta zaman yolculuğuna çıkmanıza olanak tanıyor.

## Zeytinyağı

Görsel Rehberler serisinin 3. kitabı olan kitap, zeytinyağı dünyasını her ayrıntısı ile keşfetmenizi sağlıyor. Charles Quest-Ritson, kitapta, sağlıklı zeytinyağını nasıl seçeceğinizi, zeytinyağı tadımını nasıl yapacağınızı ve zeytinyağı ile ilgili merak ettiğiniz diğer konuları sade bir dille sunuyor.

## Yemek, Mutfak ve Sınıf

Yemek, Mutfak ve Sınır, akademik diliyle okuyucularda farklı bir tat bırakıyor. Jack Goody, kitabında sosyolojik çalışmalara yer veriyor. Eğer gastronomi bilimi ile akademik anlamda ilgileniyorsanız ve farklı kültürler, toplumsal özellikler gibi konularda yeni şeyler öğrenmek istiyorsanız Yemek, Mutfak ve Sınıf’ı incelemeyi unutmayın.

 


